Homo Deus : A Brief History of Tomorrow
===

![enter image description here](https://www.panasm.com/wp-content/uploads/2018/10/Homo-Deus-2016-Yuval-Noah-Harari.jpg)

Homo Deus : A Brief History of Tomorrow (2016)
by Yuval Noah Harari
โดย [ดร. สุวินัย ภรณวลัย](https://www.facebook.com/suvinaip/posts/2394555527248241?hc_location=ufi)

หลังจากประสบความสำเร็จอย่างยิ่งจากการเขียนหนังสือประวัติศาสตร์มนุษยชาติเล่มแรกในปี 2011 คือ **Sapiens : A Brief History of Humankind** เล่มที่สอง **Homo Deus : A Brief History of Tomorrow** ก็ออกวางแผงตามมาในปี 2015 หนังสือทั้งสองเล่มทำให้  **Yuval Noah Harari**  ผู้เขียน มีชื่อเสียงโด่งดังไปทั่วโลก ปกติเรามักจะมองว่าวิชาประวัติศาสตร์เป็นเรื่องที่โบราณ เรียนรู้ศึกษาแต่เรื่องเก่าๆ ที่ถึงรู้ไป ก็นำมาใช้ประโยชน์ในปัจจุบันได้น้อย แต่ Yuval Noah Harari จะทำให้เราต้องมองประวัติศาสตร์เปลี่ยนไป

Yuval Noah Harari เป็นนักประวัติศาสตร์ชาวยิว ที่เกิดและเติบโตในประเทศอิสราเอล ปัจจุบันมีอายุ 41 ปี เป็นผู้เขียนหนังสือขายดีระดับนานาชาติอย่าง Sapiens: A Brief History of Humankind และ Homo Deus: A Brief History of Tomorrow Harari เรียนจบทั้งปริญญาตรี โทและเอกด้านประวัติศาสตร์ และหลังจากจบปริญญาเอกเมื่อปี 2545 ก็มาเป็นนักวิจัย (ทำ Postdoctoral) ร่วมกับ Yad Hanadiv หรือที่เราอาจจะคุ้นหูกันในชื่อ Rothschild Foundation ทุกวันนี้ เขาเป็นอาจารย์ประจำคณะประวัติศาสตร์ที่ Hebrew University of Jerusalem ซึ่งเป็นมหาวิทยาลัยที่เขาจบปริญญาตรีและโท และถือเป็นผู้เชี่ยวชาญด้านประวัติศาสตร์โลก ประวัติศาสตร์ยุคกลางและประวัติศาสตร์ทางทหาร

นอกจากนี้ ยังเป็นคนที่ปฏิบัติวิปัสสนากรรมฐานอย่างต่อเนื่องมานานกว่า 15 ปี โดยมองว่าการวิปัสสนา ถือเป็นการวิจัยทางหนึ่ง และสิ่งที่เขาได้รับมานั้น ช่วยให้เขาสามารถเขียนหนังสือ Homo Deus ขึ้นมาได้
ปัจจุบันเขาเน้นค้นคว้าและทำวิจัยเพื่อตอบคำถามเกี่ยวกับประวัติศาสตร์มหภาค (Macro-history) เช่น อะไรคือความเกี่ยวเนื่องกันระหว่างประวัติศาสตร์และชีววิทยา?

อะไรคือข้อแตกต่างที่สำคัญระหว่าง Homo sapiens กับสัตว์ชนิดอื่นๆ? และ คนมีความสุขขึ้นหรือไม่? เมื่อประวัติศาสตร์ถูกเปิดเผยออกมา เป็นต้น จากบทความและหนังสือที่เขาเขียนขึ้นมากมาย Sapiens: A Brief History of Humankind ถือเป็นหนังสือที่ทำให้เขาโด่งดังเป็นที่รู้จักในวงกว้าง ตีพิมพ์ขึ้นครั้งแรกเป็นภาษาฮีบรู เมื่อปี 2554 เป็นภาษาอังกฤษปี 2557 และหลังจากนั้นก็ถูกแปลเพิ่มอีกกว่า 30 ภาษา

Sapiens บอกเล่าถึงเรื่องราวประวัติความเป็นมาของมนุษย์ ย้อนกลับไปตั้งแต่การวิวัฒน์ของเผ่าพันธุ์ Homo sapiens ในยุคหิน จนมาถึงยุคแห่งการปฏิวัติเทคโนโลยีในปัจจุบัน ส่วน Homo Deus นั้น ก็เป็นเหมือนกับภาคต่อ ที่จะบอกเล่าเรื่องราวจากปัจจุบัน ไปยังอนาคต โดยเฉพาะเรื่องผลกระทบของนวัตกรรมเทคโนโลยีทางชีวภาพ และ AI ต่อเผ่าพันธุ์ของมนุษย์เรา ซึ่งอาจจะทำให้เราก้าวข้ามธรรมชาติไป และเข้าใกล้กับคำว่า พระเจ้า ซึ่งแม้แต่ 1 ในผู้มีอิทธิพลในโลกเทคโนโลยี อย่าง Mark Zuckerberg เจ้าของ Facebook ก็ยังแนะนำให้อ่านหนังสือเล่มนี้เมื่อ 2 ปีก่อน (Bill Gates กับ Obama ก็อ่าน) และหนังสือเล่มนี้อาจจะมีอิทธิพลเบื้องหลังทำให้ Mark Zuckerberg และ Bill Gates พูดถึง AI บ่อยขึ้นในช่วงที่ผ่านมา

สรุปแล้ว Harari พยายามอธิบายว่า เรื่องราวต่างๆ ในประวัติศาสตร์ที่เกิดขึ้นกับ Homo sapiens อธิบายถึงตัวตนความเป็นมนุษย์ในปัจจุบัน และยังรวมไปถึงสิ่งที่มนุษย์จะเป็นในอนาคต และได้นำเสนอแนวความคิดที่น่าสนใจมากมาย อย่างเช่น Homo sapiens อยู่รอดและครองโลกมาได้ เพราะเป็นสัตว์เผ่าพันธุ์เดียวในโลก ที่สามารถเชื่อในสิ่งที่จับต้องไม่ได้และตัวเองจินตนาการขึ้น เช่น พระเจ้า ศาสนา ประเทศ เงินตรา และสิทธิมนุษยชน ซึ่งทำให้กลุ่มที่มีความเชื่อเหมือนกัน ร่วมมือกันได้

นั่นทำให้มนุษย์เราในปัจจุบัน มีชีวิตอยู่ในโลกความเป็นจริงครึ่งนึง (Physical Reality) โลกจินตนาการอีกครึ่งนึง (Imagined Reality) และศาสนาที่ประสบความสำเร็จมากที่สุดในสายตาของเขาก็คือ ระบบทุนนิยม..

​เมื่อ Harari อธิบายอดีตแล้วในเล่มแรก จึงพรรณนาความต่อเรื่องอนาคตของมนุษยชาติในเล่มสอง **Homo Deus** ซึ่งแปลว่า human god ​มนุษยชาติคุ้นเคยกับความก้าวหน้าและนวัตกรรมมาเป็นลำดับ จนในปัจจุบันสามารถเอาชนะศัตรูสำคัญ นั่นคือ การขาดแคลนอาหาร (famine) และโรคระบาด ซึ่งเป็นสองสาเหตุแห่งความตายที่อันตรายที่สุดในอดีต ในประเทศฝรั่งเศสช่วงปี ค.ศ. 1692-1694 มีคนตายจากการขาดอาหาร 2.5 ล้านคน หรือร้อยละ 15 ของประชากร หรือการแพร่ระบาดของกาฬโรค (Black Death) ในยุโรปและเอเชียในทศวรรษ 1330 ฆ่าคนไป 75-200 ล้านคน หรือประมาณหนึ่งในสี่ของประชากรโลก

​วิกฤต Ebola ที่น่ากลัวเมื่อไม่นานมานี้ มนุษย์ก็ควบคุมได้จนมีการตายเพียง 10,000 คน สาเหตุการตายของมนุษย์ในปัจจุบันมาจากความอุดมสมบูรณ์ ในปี 2012 มีคนตายจากโรคเบาหวาน 1.5 ล้านคน ขณะที่ในปีเดียวกัน มีคนตายจากสงครามทั่วโลก 120,000 คน มนุษย์มาไกลจนการแพทย์ในศตวรรษใหม่ทำให้อายุคาดเฉลี่ย (life expectancy) เพิ่มขึ้นอีกเท่าตัว ​มนุษย์เป็นสัตว์ที่ประสบความสำเร็จที่สุดในการครองโลก คำถามสำคัญคือเราจะสามารถดำรงสถานะเช่นนี้อยู่ได้ตลอดไปหรือไม่

​ในขั้นพื้นฐาน ถึงแม้มนุษย์จะก้าวไกลด้วยเทคโนโลยี แต่ก็ยังต้องการศาสนา เพราะวิทยาศาสตร์ไม่สามารถตอบคำถามได้ทุกข้อ ตัวอย่างเช่น จะสร้างเขื่อนเพื่อประโยชน์ของคนนับแสน แต่จะทำให้บางครอบครัวในบริเวณนั้นต้องย้ายที่อยู่ วิทยาศาสตร์บอกได้ว่าจะสร้างเขื่อนนั้นอย่างมีประสิทธิภาพได้อย่างไร แต่ไม่สามารถตอบได้ว่าสมควรสร้างเขื่อนหรือไม่ หากตัดสินใจสร้างเขื่อน ครอบครัวเหล่านี้สมควรได้รับการดูแลมากน้อยเพียงใด จะตอบคำถามเหล่านี้ได้ มนุษย์ต้องการ moral code หรือหลักชุดของศีลธรรม ที่มีอยู่ในศาสนา

​มนุษย์จำนวนมากในปัจจุบันไม่เชื่อว่าพระเจ้าหรือสิ่งศักดิ์สิทธิ์เป็นผู้ทำให้ฝนแล้ง ขาดแคลนอาหาร หรือเกิดโรคระบาด จนต้องสวดมนต์อ้อนวอน หากเชื่อว่าเหตุการณ์เหล่านี้อธิบายได้ด้วยวิทยาศาสตร์ ดังนั้นมนุษย์จึงมีอำนาจมากขึ้น ไม่เชื่อในเรื่องเล่าที่กำหนดไว้ในหนังสือหรือคัมภีร์ แต่เชื่อว่ามนุษย์สามารถ “เขียนเรื่อง” ได้ด้วยตัวเอง โดยเฉพาะจากการอาศัยความก้าวหน้าด้านเทคโนโลยี เช่น การลงทุนด้านต่างๆ เพื่อป้องกันสภาวะขาดแคลนอาหารในอนาคต

​อย่างไรก็ดี ความก้าวหน้าด้านเทคโนโลยีที่มนุษย์เคยชินและหวังพึ่งพิงนั้นต้องอาศัยการเจริญเติบโตทางเศรษฐกิจอย่างไม่มีวันจบสิ้น ตัวอย่างเช่น การลงทุนผลิตปุ๋ยที่ช่วยพัฒนาสังคมก็ต้องการงานวิจัย บริษัทต้องกู้เงินมาจากสถาบันการเงิน จะกู้ได้ก็ต้องอาศัยความเชื่อว่าเศรษฐกิจจะโตต่อไป ผู้คนมีอำนาจซื้อ และทำให้โครงการกู้เงินนั้นประสบผลสำเร็จ

ดังนั้น การเติบโตอย่างต่อเนื่องและการพัฒนาเทคโนโลยีที่เกิดตามมานั้น จึงเป็นแหล่งเพาะอำนาจของมนุษย์สมัยใหม่ ​การมีอำนาจอันยิ่งใหญ่ของมนุษย์ในด้านเทคโนโลยีทำให้เกิดคำถามว่า เรากำลังมองข้ามหลายสิ่ง จนทำให้สิ่งที่มนุษย์ได้รับมาขาดความหมายหรือไม่ Harari เสนอว่า  **Humanism** (การพิจารณาเข้าไปข้างในของตนเอง) กลายเป็น “ศาสนา” ที่ครอบงำสังคมสมัยใหม่ ในปัจจุบัน มนุษย์ใช้ประสบการณ์ชีวิตเป็นตัวนำทาง ต่างจากศาสนาในความหมายเดิมที่โยงใยกับความเชื่อและความศรัทธา

**​liberalism** หรือความคิดเสรีนิยม เป็นรูปแบบหนึ่งของ **“ศาสนา”** ที่ครอบงำ **humanism** ในปัจจุบัน ความคิดนี้ครอบงำโลกตั้งแต่ช่วง 1970 โดยแพร่กระจายจากตะวันตกเฉียงเหนือของยุโรป อเมริกาเหนือ เอเชีย ลาตินอเมริกา และลามไปถึงยุโรปตะวันออก หลังจากการล่มสลายของสหภาพโซเวียตในปี 1991

​Harari ท้าทายว่า “ความคิดเสรีนิยม” จะไปรอดหรือไม่ในสังคมที่เทคโนโลยีก้าวหน้า โดยระบุว่า เสรีนิยมอยู่บนพื้นฐานของการให้คุณค่า ประสบการณ์ชีวิต และเสรีภาพส่วนบุคคล ตรงนี้แหละที่ ​Harari บอกว่ามันเป็นภาพลวงตา มนุษย์ชื่นชมการมีเสรีภาพในการเลือก ในการกระทำอย่างเสรีตามใจตนเอง อย่างไรก็ดี ใน neuroscience สมัยใหม่นั้น  การตัดสินใจเป็นกระบวนการทางเคมีในสมอง มิได้มาจากความเป็นเสรีในการเลือกอย่างแท้จริง หากสามารถจัดการกับกระบวนการทางสมองนี้ได้ การตัดสินใจก็มิใช่ของตนเองอีกต่อไป

การทดลองกับ ‘robo-rats’ โดยฝังขั้วไฟฟ้าเข้าไปในบางส่วนของสมอง สามารถบังคับให้หนูหันซ้ายหรือขวา หรือกระโดดจากที่สูงก็ได้ โดยมิได้ตัดสินใจด้วยตัวเอง มนุษย์ก็เช่นกัน จะมีการเลือกที่ไม่เสรีอย่างแท้จริงหากใช้เทคโนโลยี ดังนั้น liberalism อันน่าชื่นชมนั้นอาจถูกบั่นทอนได้ ​เทคโนโลยีที่น่ากลัวสำหรับมนุษยชาติก็คือการใช้ algorithms ในคอมพิวเตอร์ที่เกี่ยวข้องกับชีวิตประจำวัน (algorithms หมายถึง ลำดับก่อนหลังของแผนการกระทำทางคณิตศาสตร์เพื่อคำนวณตัวเลข เพื่อจัดการและวิเคราะห์ข้อมูล ตลอดจนการใช้เหตุผลโดยอัตโนมัติ) อันจะก่อให้เกิดประสิทธิภาพอย่างยิ่ง การทำงานอย่างรวดเร็วของคอมพิวเตอร์ก็เกิดจากการใช้ algorithms  ซึ่งทำให้สามารถจัดการกับภาระงานและวิเคราะห์ข้อมูลได้อย่างเป็นระบบ

​หุ่นยนต์ โดรน รถยนต์ไร้คนขับ โทรศัพท์มือถือ คอมพิวเตอร์ทุกขนาด ฯลฯ ล้วนอาศัย algorithms ทั้งสิ้น แม้แต่สาขาที่นึกไม่ถึง เช่น การสร้างรูปปั้น 3D การเขียนภาพ การแต่งเพลงที่ไพเราะ ฯลฯ ต่อไปข้างหน้าเทคโนโลยีจะตัดสินใจแทนเราได้มากยิ่งขึ้นทุกที ​ตัวอย่างเช่น ในการทดลองเมื่อปี 2011 ที่มหาวิทยาลัย Yale นักวิจัยสร้างตับอ่อนเทียมที่ผลิตอินซูลินออกมาโดยอัตโนมัติในปริมาณที่สอดคล้องกับความต้องการของร่างกาย โดยคนป่วยไม่ต้องร่วมในกระบวนการนี้เลยแม้แต่น้อย

​ในปี 2015 Youyou, Kosinski และ Stillwell ใช้ข้อมูลการกดไลค์ 300 ครั้ง ใน Facebook ของบุคคลหนึ่ง สำหรับพยากรณ์ผลของแบบทดสอบบุคลิกภาพ โดยใช้ algorithms และพบว่าแม่นยำกว่าผลจากการทำแบบทดสอบบุคลิกภาพโดยคู่ชีวิต พูดง่ายๆ ก็คือแค่กดไลค์ 300 ครั้ง algorithms ก็สามารถประเมินบุคลิกภาพของบุคคลนั้นได้ดีกว่าคู่ชีวิตที่อยู่กันมาหลายปี ​คำถามที่น่ากลัวก็คือ อะไรจะเกิดขึ้นเมื่อ algorithms สามารถสร้าง algorithms ด้วยตัวของมันเอง และยิ่งทำได้ดีขึ้นๆ ทุกที ?

คงเห็นแล้วว่า ​โลกของเราเปลี่ยนแปลงอยู่ตลอดเวลาอย่างไม่สิ้นสุด ประวัติศาสตร์ของมนุษยชาติอยู่บนพื้นฐานของการเปลี่ยนแปลงและความก้าวหน้า ถ้าเราเข้าใจประวัติศาสตร์ของตัวเราเองได้ดีเพียงใด เราก็พอจะอนุมานได้ดียิ่งขึ้นว่าเราจะเป็นอย่างไรในอนาคต.

**Reference :**
- [https://www.the101.world/homo-deus/](https://www.the101.world/homo-deus/)
- [https://www.longtunman.com/3144](https://www.longtunman.com/3144)
